<!DOCTYPE html>
<html>
    <head>   </head>
    <body>
        <h1>般若波羅蜜多心經</h1>
        <hr>
        <p>觀自在菩薩。行深般若波羅蜜多時。</p>
        <p>照見五蘊皆空。度一切苦厄。</p>
        <p>舍利子。色不異空。空不異色。</p>
        <p>色即是空。空即是色。</p>
        <p>受想行識。亦復如是。</p>
        <p>舍利子。是諸法空相。</p>
        <p>不生不滅。不垢不淨。不增不減。</p>
        <p>是故空中無色。無受想行識。</p>
        <p>無眼耳鼻舌身意。無色聲香味觸法。</p>
        <p>無眼界。乃至無意識界。</p>
        <p>無無明。亦無無明盡。</p>
        <p>乃至無老死。亦無老死盡。</p>
        <p>無苦集滅道。無智亦無得。以無所得故。</p>
        <p>菩提薩埵。依般若波羅蜜多故。</p>
        <p>心無罣礙。無罣礙故。無有恐怖。</p>
        <p>遠離顛倒夢想。究竟涅槃。</p>
        <p>三世諸佛。依般若波羅蜜多故。</p>
        <p>得阿耨多羅三藐三菩提。</p>
        <p>故知般若波羅蜜多。</p>
        <p>是大神咒。是大明咒。</p>
        <p>是無上咒。是無等等咒。</p>
        <p>能除一切苦。真實不虛。</p>
        <p>故說般若波羅蜜多咒。即說咒曰。</p>
        <p>揭諦揭諦　波羅揭諦　波羅僧揭諦</p>
        <p>菩提薩婆訶。</p>
    </body>
</html>
